---
date: 11-04-2021 19:00

title: Aristoteles'in Poetika'sı ve Bazı Kavramlar

---
Poetika metni etrafında büyük tartışmalar oldu bu zamana kadar. Metnin orijinalliği, çevirileri, Aristo’nun kurduğu bağlamlar hep izah gerektirecek konular oldu. Benim için de zor ve tartışmalı bir metindi. Okuma öncesinde ve sonrasında çeşitli kaynakları da tarayarak çıkarımlarda bulunmaya çalıştım ancak yüzlerce yıl öteden gelen bir metni anlamak hele ki çevirinin çevirisini anlamak, konuyu özümseyebilmemi zorlaştırdı. Öyle problemli bir metin ki Aristo’nun atıf yaptığı eserlerin büyük çoğunluğu şuan yeryüzünde yok. Dolayısıyla üzerindeki çıkarımlar, edebiyat araştırmacılarının yorumlarına ve Aristo’nun felsefi düşüncelerine bağlanıyor. Tüm bunları üst üste topladığımızda, oldukça zorlu bir okuma olduğunu tahmin edebilirsiniz.

Ben, Can Yayınları’ndan çıkma, *Samih Rifat’ın çevirdiği nüshayı okudum. Diğer yayınevlerinin bastığı çeviriler de mevcut. Bu sebeple metnin bin bir türlü varyasyonu varken en doğru çeviri budur demek doğru olmaz. Samih Rifat, çevirinin ön sözünde, metindeki karmaşaya ve bilinmezliğe dair şöyle bir yorum yapıyor: “…bir Antikçağ metninin birkaç çevirisini yan yana getirdiğinizde, aralarında çoğu kez şaşırtıcı farklılıklar bulursunuz. Çünkü böyle bir metni okumak yeni ya da yakınlarda yazılmış bir metni okumak gibi değildir; bir sürü filolojik çaba sonucunda, kimi zaman çok küçük, ama kimi zaman her şeyi değiştirebilen farklı okumalara, farklı anlamlandırmalara, farklı yorumlara ulaşılır. Üstelik her yorum, kendi bilimsel ve karmaşık açıklamalarıyla haklı gibi görünür.” (Sf.10) Samih Rıfat, çevirilerdeki ince nüans farklılıklarından ziyade bağlamsal farklılıklara atıf yapıyor. Bu konudaki haklılığı çok açık.

Aristo’nun Poetika’sı ilk olarak “Mimesis” kuramını doğurmuştur. Mimesis, Yunanca “taklit etme” anlamında kullanılır. Sanattaki tezahürü ise “İnsan ve doğanın, sanatta taklit edilmesidir.” Aristo’yla en çok anılan ve sanatta ağırlığını koyan bir terim olarak kullanılagelmiştir. Birçok edebi eser, bilinçli ya da bilinçsiz bir şekilde mimesisten yararlanmıştır. Bu konuda Türk ve dünya edebiyatı büyük bir tecrübeye sahiptir.

Aristo’nun mimesis anlayışının temelini oluşturan bir ifadesi şudur: “Daha çocukluktan başlayarak insanlar hem taklit etmeye eğilimlidir (öteki hayvanlardan taklide yatkınlığıyla ayrılır insanoğlu ve ilk bilgilerini taklit yoluyla edinir) hem de taklitten çok hoşlanırlar.” (Sf. 24) Gerçekten de insanoğlunun ilk konuşması, ilk eylemleri, ilk düşüncesi ve nihayetinde sanat anlayışı taklitten doğmuştur. Şairlerin ilk şiirlerini ele aldığınızda her biri okul kitaplarındaki kalıplarla ve temalarla doludur. İlk aşk şiirleri şarkılardaki, filmlerdeki gibi “ajitasyon” içerir. “Mehtap, ay, güneş, yalnızlık, hüzün, keder, yokluk” gibi metaforlar, acemi şairlerin şiirlerinde sıklıkla yer bulur. Bu metaforlar, şair adayının sınırlı bir çevreyi taklit etmesi sonucunda şiirde yer edinir. Şair, zamanla daha büyük metinleri tanır ve onların bıraktığı intibalarla taklidine devam eder. Resimde ilk eserler, doğa resimleridir. Doğadaki figürlerin taklit edilmesidir. İnsanların taklit edilmesi, motiflerin, sembollerin taklit edilmesidir. Aristo’da poetik yaklaşımını bu temele dayandırıyor. Şiir hususundaki düşünceleriyle de bunu destekliyor: “Ozan kendi adına olabildiğince az konuşmalıdır.” (Sf. 74) Ozan, kendini meselenin dışında tutarak doğrudan fikri, duyguyu, motifi taklit etmelidir.

Mimesis’ten sonra ikinci büyük kavram ise “Kathersis”tir. Arınma, rahatlama, saflaşma anlamında kullanılan Yunanca bir sözcüktür. İyi bir eserin, izleyici/okur üzerinde arınma sağlaması gerektiğine işaret eder. Aristo, iyi sanatçıyı tanımlarken “tutkuların içine girebilen kişi, öbürlerinden daha inandırıcı olur; şaşkınlığa düşebilen biri, şaşkınlığı daha iyi taklit eder; kızgın biri, çok daha gerçek bir kızgınlık sergiler. Bu nedenledir ki şiir sanatı, ya doğuştan yetenekli ya da coşup kendinden geçebilen kişilerin işidir.” der. (Sf.55) Yani ideal bir mimesis, ideal bir kathersis’le birleştiğinde uygun olan sanat ortaya çıkar. Eserin, okur üzerinde bir duygu boşalımı, düşsel bir rahatlama sağlaması gerektiğini savunur.

Aristo’nun Poetika metninde ele aldığı diğer kavramlar ise “Düğüm” ve “Çözüm”dür. Uzun uzun izaha girişmese de klasik anlamında bir edebi metnin üç unsuru olan “Serim/Düğüm/Çözüm” yaklaşımının temelini oluşturur. Edebi metinde tüm olayların düğümlendiği bir noktada, etkileyici çözüme ulaşılmasının, yapıtın niteliğini olumlu etkilediğini düşünür. Gerçekten de öykülerde/dizelerde “düğüm/çözüm” formülü sıklıkla kullanılır. Bazı yapıtlarda olay, zorlu bir noktada düğümlenir. Karakterler büyük çıkmazlara düşer. Her okur/izleyici “Acaba bu işin içinden nasıl çıkılacak?” sorusunu sorar kendine. Düğümden sağlam bir çözümle çıkan yapıt, etkileyici gelir.

Aristo, karakterler üzerine de çeşitli yaklaşımlarda bulunur. Mesela karakterlerde “Soylu-bayağı” ayrımını yapar. İnsanların zorunlu olarak soylu ya da bayağı olduğu tespitinde bulunur ve tüm karakterlerin ”erdemli” yahut “kötü” olarak ikiye ayrıldığını savunur. Dizilerdeki/öykülerdeki karakterlerin uç noktalarda olması da bununla ilişkilidir. Genellikle karakterler “aşırılıkçı” özellikler gösterirler. Ya çok zengindir ya da çok fakir. Ya melek gibidir ya şeytan gibidir. Oysa asıl hikâyenin orta noktada olduğuna inanırım çoğu zaman. Orta, öngörülmez ve tahmin dışıdır.

Aristo, edebi yapıtların biçimlerine dair de yorumda bulunur. “… bir şeyin güzel olabilmesi için (ister canlı bir varlık, ister parçalarla düzenlenmiş bir nesne olsun) yalnızca öğelerinin iyi düzenlenmiş olması yetmiyor, uzunluğunun da rastgele olmaması gerekiyor –çünkü güzellik, boyutlarda ve düzende yatar; bu yüzden de güzel bir yaratık ne çok küçük olmalıdır (bu durumda görme yetimiz, algılama sınırlarımızın altında bulanıklaşır) ne de çok büyük (o zaman da bakışlarımızla kavrayamayız onu; bütünlüğünü ve birliğini algılayamayız.” (Sf. 33–34) Aristo; bir yapıt, ne uzun ne kısa olmalıdır çıkarımında bulunur. İnsan, bir nesneyi veya canlıyı yalnızca ideal bir boyutta kabullenebilir. İnsanın doğasından gelen bu yaklaşımı, edebi yapıtlarda da tercih etmesi gerektiğini savunur. Üç sözcükle özetlenecek olursa, yapıtlar: “Kısa, ölçülü ve kavranabilir.” olmalıdır.

Aristo, Poetika metninde çoğunlukla öykü bağlamını kullansa da tragedyayı, komedyayı ve şiiri de bu yaklaşım temelinde değerlendirir. Dolayısıyla Aristo’nun kaideleri, sanatın her bir kolunda farklı yorumlanabilir. Metnin, bir yönüyle şiirle bağdaştırılmaya çalışılması da Aristo’nun “genellemeci” tavrıyla ilişkilidir. Poetika’nın özellikle şiiri merkeze alan bir metin olmadığı ortada olsa da bazı kısımlarda açıktan şiire temas eder: “…ozan, bir dize yapımcısından çok, bir öykü yapımcısı olmalıdır. Çünkü taklit ettiği ölçüde ozandır o; taklit ettiği şey de eylemlerdir.” (Sf. 38)

Kimi edebi yapıtların sonu, iyiden ziyade kötü biter. Aristo da “mutluluk”tan ziyade “yıkım” meselesinin daha etkili olduğuna inanır. Mutsuz sonların bir yapıtı daha etkileyici kıldığını düşünür. Buna ilave olarak “Baht Dönüşü”nden bahseder. Baht dönüşünün yıkımdan mutluluğa değil mutluluktan yıkıma doğru ilerlemesi gerektiğine inanır. Yapıtta “makus kader” birden değişmeye başlar ve “baht dönüşü” sağlanır. Bu kısım da hikâyenin heyecan noktasını oluşturur. Yani “Bilmeden geri dönüşsüz bir eylem gerçekleştirmeye hazırlanan kişi, son anda kurbanını tanıyabilir.” (Sf.48) Bu durum, baht noktasının değişim süreciyle bağdaştırılabilir.

Aristo’ya göre edebi eserlerin başarısızlığının sebeplerinden biri “insanı çabuk doyuran, birbirine benzer” (Sf.74) nitelikle unsurlar barındırmasıdır.. “Şaşırtmaca hoşumuza gider; bir şeyler anlatan herkesin, hoşa gitmek için öyküsüne şaşırtmacalar katması bunun kanıtıdır.” (Sf. 75) Şaşırtmacaların edebi yapıtlar için önemli olduğu konusunda Aristo’yla hemfikirim. Öyküde olduğu gibi şiirde de şaşırtmacalar ve anlam oyunları, okurun zihnini dinç tutar. Birbirinin taklidi mısralar ise okuru doygunluğa ulaştırır ve şiirden uzaklaştırır. Bu tercih edilmemelidir. Ancak bundan kaçarken de şiiri ilginç kılmak için bazı yanlışlara başvururuz bazen. Bu yanlışlardan biri “Bilmece” gibi düzenlenmiş şiirlerdir. Şairden başka kimsenin anlamadığı bu tarz şiirleri Aristo da uygun bulmamaktadır. Şiir olabildiğine açık ve anlaşılır olmalıdır ona göre. Bilmeceye benzememelidir. Bu anlaşılırlığı sağlarken de sıradanlığa düşmemek gerektiğini ifade eder.

Poetika metnine dair bir çok not aldım ancak çok çetrefilli ve yoruma açık bir metin olması sebebiyle bazı notlarımı yazının dışında tuttum. Şuana kadar ki çıkarımlarım da muhtemeldir ki çürütülebilir niteliktedir. Çünkü kendim de her okumada farklı yorumlar çıkararak bazı düşüncelerimi çürütüyorum. Bu genel bir durumdur. Hepimiz için geçerli olacaktır.

Mimesis, edebi eser ayırt etmeksizin sıklıkla faydalanılan bir kavram. Yüzlerce yıldır başvurulan bir kavram olarak da rüştünü ispatlamıştır. Öyküye, dramaya, trajediye ve komediye pay çıkardığımız kadar şiire de pay çıkardığımız bu kavram, Aristo’nun düşüncelerinin temelini oluşturmaktadır.

Kaynak
1) Poetika, Aristoteles, Can Yayınları, (Çev. Samih Rifat) 19. Baskı (2020) İstanbul.

Dipnot
* Çevirmen Samih Rifat, Şair Oktay Rıfat’ın oğludur.