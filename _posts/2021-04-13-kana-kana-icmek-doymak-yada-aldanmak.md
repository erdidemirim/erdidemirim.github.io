---

title: Kana Kana İçmek: Doymak ya da Aldanmak

---
Gazali, İhyâu Ulûmi’d-din adlı eserinde “Hafz” kavramını: “Sıratı geçtikten sonra cennete girmeden önce müminlerin içtiği su kaynağı” olarak açıklıyor. Yine aynı kısımda, bu sudan içenin bir daha susamayacağının bilgisini veriyor. Sonra şöyle devam ediyor: Havz suyunun eni bir aylık mesafededir. -herhalde yürüme mesafesi- Suyu sütten beyaz, baldan tatlıdır. Çevresinde yıldız adeti kadar bardak vardır. -Kafayı daldırıp içmek isteyenler olabilir- Ayrıca Havz’a akan iki tane kanal daha var ki kaynağı Kevser nehridir.

İnsanın sınırlı idrakiyle kavrayamayacağı, hayal üstü bir evreni tasvir etmek, şüphesiz içerisinde eksiklikler barındıracaktır. Suyu çölde yaşayan birinden dinlemek ayrı, sulak yerde yaşayan birinden dinlemek ayrıdır. Ancak hepsinin ötesinde “Suya doymak” fikri var ki her türden insanın hayret göstereceği, olağanüstü karşılayacağı bir durumdur. -Özellikle de benim-

“Kana kana içmek” deyimi çok hoşuma gider. “Kanmak” sözcüğü TDK sözlükte: “Bir gereksinimi, bir isteği yeteri kadar karşılamış olmak, doymak.” olarak açıklanıyor. Dünyada hiçbir zevk yoktur ki insanda doygunluk oluşturmasın. İnsan metabolizması, mantalitesi yahut nefsi, azami düzeyde doyabilecek sistemde yaratılmıştır. Belki nefsi doyurmak, metabolizmanın ve mantalitenin doymasından daha zordur ancak “normal arayışları” olan her kamil insanın doyurabileceği bir yapıda olduğu muhakkaktır. En azından ölümün mutlak yapısı, tüm bunları belli bir noktada sona erdirecektir.

Ahiret yurdundaki “Hafz” suyu çok büyük bir ideali vadediyor. Tek bir sefer içmekle dünyaya mahsus olan, dünyada kalması gereken nefs meselesini saf dışı bırakıyor. Bir yudumda günahların en büyük öznesi olan nefsin yitip gitmesini sağlıyor. Üstelik bu suyu, sırat köprüsünden geçtikten hemen sonra içeceğimizi düşünürsek, nefsle olan son bağlantımızı yitireceğimiz an olarak da değerlendirebiliriz. -Yanılmış olmaktan Allah’a sığınırım.-

Havz’ın suyu, bu dünyada içmelere kanamadığımız, “su” yerine koyabileceğimiz ne varsa; ihtiraslar, hevesler, hasletler vs. her şeyden kurtulacağımız efsanevi bir başlangıcı vadediyor. Bu başlangıcın farkında olan insanlar, “Kana kana içtiği” her suyu, bu sefer “kanmak” sözcüğünün ikincil anlamıyla (Söylenilen sözün doğruluğuna inanmak.) içecektir. Aldanarak. Aldanmış olduğunun farkında olarak. Havz’a selamlar olsun.
