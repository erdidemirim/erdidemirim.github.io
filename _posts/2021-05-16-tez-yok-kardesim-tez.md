---

title: Tez Yok Kardeşim, Tez!

---
Ülkemizde bilimsel yayınlara olan merak, genellikle üniversite ve sonrası dönemlerde ortaya çıkıyor. Ortalama bir öğrencinin bilimsel yayın oluşturmaya dair bilgi birikimi lise dönemlerine kadar hiç yok denecek kadar azdır. Dolayısıyla temelsiz bir iş olduğunu belirtmeye gerek yok. Bilimsel yayın üretme meselesi, üniversitede istenen bir proje ödevi yahut yüksek lisans, doktora tezi çalışmalarında ortaya çıkar. **Dolayısıyla sorun en başından beri mevcuttur ancak biz ihtiyacımız olduğunda bunu kavrarız.**

Kendi tecrübelerime dayanarak ifade etmek isterim ki, “Bilimsel Araştırma Yöntemleri” isimli dersi iki kere lisans döneminde, bir kere de yüksek lisans döneminde aldım. Dersin ana amacı, bilimsel yayın üretmeyi öğretmek ve akademik üslubu tanıtmak. **Ancak toplamda üç kere aldığım bu dersten edindiğim birikim hiç yok denecek kadar azdır.** Belki Türkiye’de ciddi bir çalışma alanı olarak görülmediği için üzerinde durulmuyor, belki de bu derse yan dallardan giren hocaların isteksiz ve beceriksiz tavırlarıdır. Suçun bir kısmını da kendim üstlenirsem, bu dersin benim akademik bakış açıma hiçbir etkisi olmadığını söyleyebilirim.

İşi yapınca öğrenenlerdeniz diye düşünüyorum. Aslında bir işin yüzde sekseni plan, yüzde yirmisi uygulamadır. Bizde tam aksi olarak karşılık buluyor. Yüksek lisans tezimi hazırlarken en zorlandığım kısımlar genellikle işin teknik kısımları olmuştu. Doğru yöntem ve teknik nasıl bulunur, akıcı bir kompozisyon nasıl ortaya çıkar hiçbir bilgim yoktu. “American Psychological Association” diğer ismiyle “APA” ile olan temasım ise daha önce hiç olmamıştı. **Dolayısıyla tez yazım işi, benim için Kırkpınar güreşlerinden farksızdı.** Zaman yönetimi, dokümantasyon, kompozisyon kurma vs. gibi işin püf noktalarından bihaber, işi kör döğüşüyle bitirmiştim. Sonrasında tabi ortaya bir tez çıkmıştı.

Sosyal medyada dönen bir video meramımı çok iyi anlatıyor. Bir genç, hükümeti böyle kurarım, böyle yıkarım minvalinde bir retorik hava estirirken konuşmanın arasına şöyle bir ifade sıkıştırmıştı: “**Tez yok kardeşim, tez!**” Arkadaşın, farklı bir bağlamda kullandığı bu sözü ben akademik bağlama çekmek istiyorum. Gerçekten de bilimsel bir yayın oluştururken aradığımız ilk soru “Tez nedir?” sorusu olmalı. Ancak bizde “tez” sözcüğü, sadece bir biçim olarak algılandığı için ilk noktayı kaçırıyoruz. Tez işin bitmiş fiziki hali olarak algılanmamalı. **Tez, bir çıkış noktasıdır. Bir araştırmaya başlarken ilk olarak tezimizi, problem cümlemizi, amacımızı belirlemeliyiz**. Gerisi çorap söküğü gibi gelecektir. Yüksek lisans döneminde tecrübeli bir hocamın bana kattığı bir şeydi bu: **“Problem nedir?”** Aslında birçok yazıda, akademik yahut edebi metinde bu soruyu kendime sorarım. Sonrasında bunun olası cevaplarını bulmaya odaklanırım. Cevapları kategorilere ayırarak akıcı bir kompozisyon kurmayı denerim. Dolayısıyla bir derdi, amacı olan bir iş ortaya çıkar.

Bu işi, eğitim hayatının ilk dönemlerinde kavratmak oldukça zor. Bir temenni, bir arzudan öteye geçemeyecektir. Oyun çağındaki bir çocuğu, ayrıca kafası bin bir uyarıcıyla karışmış bir çocuğu böylesine ciddi ve disiplinli bir işe ikna etmek oldukça zor. **Bu işin merkezi üniversitelerdir. Bilimsel üretim meselesi teori-uygulama dengesi gözetilerek ele alınmalıdır.** Bilimsel metin oluşturmak yalnızca akademik bir kariyer hedefi olarak algılanmamalı, mesleğe hazırlık sürecinde de önemli bir unsur olarak değerlendirilmelidir.
