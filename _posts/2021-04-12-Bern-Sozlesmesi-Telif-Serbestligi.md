---
date: Mon Apr 12 2021 23:16:56 -0800 (Pacific Standard Time)
qualitative_time: 
title: Bern Sözleşmesi ve Bazı Kavramlar
previous_teaser: 
previous_first: true
---
Telif hakkı serbestliği, Sabahattin Ali’nin tüm eserlerinin 2019 yılında serbestçe basım-yayın hakkına kavuşmasıyla dikkatimi çeken bir konu oldu. 2021 yılın başlangıcıyla birlikte telif haklarında serbestlik oluşan yeni yazarlar da ortaya çıkınca (George Orwell, Orhan Veli Kanık) bu duruma zemin oluşturan yasaları merak ettim.

Dünya Fikri Mülkiyet Örgütü (WIPO) çatısı altında halen yürürlükte olan Bern Sözleşmesi’nin (Berne Convention) ana maksadı, yazarların ve eserlerin haklarını, yerel-uluslararası alanda korumaktır. İlk defa 1886 yılında imzalanan Bern Sözleşme’si, taraf ülkelerdeki yazarların haklarını; vatandaşı olduğu ülkede yahut diğer taraf ülkelerde garanti altına almayı amaçlıyor. Türkiye, Bern Sözleşmesi’ni 1951 yılında imzalamış ve bu sözleşmede imzası olan 179 ülkeden biri olmuştur.

Anlaşmanın 7/1 bendi, telif serbestliğinin yazarın ölümünün 50. yılının bitişiyle birlikte başladığını gösteriyor. Orijinal metinde: “The term of protection granted by this Convention shall be the life of the author and fifty years after his death.” Mealen, “Bu Sözleşme ile tanınan koruma süresi, başvuru sahibinin ölümünden sonraki elli yıl olacaktır.”

Sabahattin Ali’nin “2 Nisan 1948”, Orhan Veli Kanık’ın “14 Kasım 1950” ve George Orwell’in “21 Ocak 1950” tarihlerinde öldüklerini göz önünde bulundurursak Türkiye’de bu sürenin, kitapların yayınlanmasıyla birlikte 70 yıllık bir zamana tekabül ettiği görülüyor. Dolayısıyla Türk yayıncıları, Türkiye’nin taraf olduğu uluslararası bir sözleşmeden doğan haklarını 20 yıl gecikmeli (?) kullanıyor. 50 yıl olarak belirlenen bu sürecin neden Türkiye’de 70 yıl olarak uygulamaya konulduğu noktasında bir malumat edinemediğim için meselenin bu kısmını şimdilik es geçiyorum.

2021 yılı ile birlikte yayınevleri George Orwell yarışına girdi. Daha önce Can Yayınları’nda olan telif hakkının süresi dolunca birbirinden farklı iddiaları olan metinler ortaya çıktı. Orwell’in metinlerini çevirebilen her yayınevi artık rahatça basımını-dağıtımını yapabilecek. 1984 ve Hayvan Çiftliği gibi kıymetli eserler artık hürlüğüne kavuşmuştur, diyebiliriz.

2012 yılında Stefan Zweig’i, 2014 yılında hepimizin zevkle okuduğu kült bir eser olan Antoine de Saint-Exupéry’nin Küçük Prens’i ve en son 2019 yılında Sabahattin Ali’nin kitaplarının basımıyla birlikte, serbest basım-dağıtım anlayışının kusurlu yönlerini gözlemlemiştik. Telif hakklarını kaybeden birçok kitap; bugünlerde özensiz, ciddiyetsiz bir biçimde market zincirlerinin fırsat reyonlarında boy gösteriyor. Çok yakında aynı durumu George Orwell ve Orhan Veli için de yaşayacağız. Sonraki yıllarda ise sırasıyla: Sait Faik Abasıyanık (2024), Reşat Nuri Güntekin (2026), Asaf Halet Çelebi (2028), Peyami Safa (2031), Ahmet Hamdi Tanpınar (2032), Nazım Hikmet (2033), Halide Edip Adıvar (2034) şeklinde aynı sıkıntılı yayıncılık serüvenine şahit olacağız.