---

title: Haklılık Yarışı

---
Memleket meseleleri sanatın tam ortasında. “Sanat, toplumu; toplum da sanatı etkiler.” düşüncesi bugünlerde hiçbir şey ifade etmiyor. Toplumun sanatla ilişkisi azalırken, sanatın ise etkilendiği nokta toplumdan ziyade siyasete evriliyor. Tabi bu her zaman olmuştur. Devrimlerde, askeri ihtilallerde ve her yeni kurulan hükümetlerde.. Siyaset, sanatın da toplumun da ötesinde bir müessese kabul edilmiştir.

2021 yılı itibariyle Türkiye, çok boyutlu meselelerin içerinde. Başta ekonomi olmak üzere, salgın süreci, siyasi iklim ve dış meseleleri örnek verebiliriz. Herkes bu başlıklara odaklanırken, bunlardan etkilenen insan psikolojisini hiç kimse anmak istemiyor. Evet, insan psikolojisini bu başlıklardan ayrı tutmak imkansız. Oluşan atmosfer, insana ve insana dair her şeyi etkiliyor.

Toplumun her kesiminin farklı psikolojik göstergeleri var. Kimisi ekonomi noktasında rahatsızlık duyuyor, kimisi siyaset dilinden, kimisi eğitimi, umudu, beklentileri noktasında huzursuzluk taşıyor. Neyse ki bu büyük meseleyi çözmek gibi bir gayretim yok. Çünkü bu noktada, meseleyi çözmekten çok, işin sonunda zararla ayrılacağımız çok açıktır.

Yazı başlığında “Haklılık Yarışı” ifadesi kullandım. Son dönemde gerek basında, gerek sosyal medya, sokakta, çarşıda-pazarda oluşan yeni bir söylem dili mevcut. İnsanlar ikiye bölünmüş ve her ne argüman varsa tez/antitez üzerinden değerlendiriyor. Dolayısıyla bir fikir münakaşasının içerisindeyiz. Tartışma kavramını bilerek kullanmadım çünkü yaşananlar tam olarak münakaşa olarak açıklanabilir. Tezin de antitezin de hiçbir öneminin kalmadığı; insanların hınçla, kızgınlıkla ve öfkeyle karşı fikirleri halt etmeye odaklandığı, bunu yapamasa bile içerisinde öfke ve inat olarak tuttuğu bir fikir atmosferi var. Ben de bu noktada bir adım geri çekilerek bu iklime “Haklılık yarışı” yakıştırmasını yaptım.

Artık ilkelerin, kavramların bir köşeye bırakıldığı, herkesin mensup olduğu düşünce eksenini kör bıçakla savunduğu bir noktaya geldik. İnsanlar bir şeyleri çözebilme noktasından çok uzak. Kendi eksenini haklı, karşı ekseni ise daima haksız olarak görerek, kendi iç sıkıntılarını kendi dışında bir noktaya yönlendiriyor. Umutsuzluklar, üzüntüler “ideoloji” çatısında kurulmuş bir kavgayla kendini buluyor. Hınç ve öfke. Kimin ne ifade ettiği hiç önemli değil. Haklı/haksız ayrımının ötesine geçemiyoruz.

Şöyle bir örnek geliyor aklıma, kendi haklılığını kati, mutlak biçimde savunan birisine; aynı düşüncelerin farklı frekanslarla karşı tarafta da yer aldığını, onun da seni aynı haksızlıkla değerlendirdiğini söyleyince, onun cevabı “biz daha çok haklıyız.” dan öteye gitmiyor. Bu mutlak kanaatin diğer eksenlerde de mevcut olduğunu görünce, içimde taşıdığım tüm güzellikler, umutlar, neşeler yok olup, gidiyor.

Bu kavganın sonunda kimse kazanamayacak. Çünkü çok açık. Çünkü çok net. Ortak bir noktada buluşabileceğimiz, yeni bir motivasyon oluşturabileceği son günlerden geçiyoruz. Herkesin müşterek bir noktada birleşmesinden başka çaresi yok.