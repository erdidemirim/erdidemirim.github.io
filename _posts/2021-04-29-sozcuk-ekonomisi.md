---

title: Sözcük Ekonomisi

---
Sözün kısası makbuldür, derler. Lafın tamamı aptala anlatılır, arif olan anlar, derler. Boş teneke tıngırdar, derler. Bir çok şey derler. Her şeyin sade ve öz olanı makbuldür esasında. Yazınında öyle. Akademik bir tecrübedir: “Bir metinden bir cümleyi çıkardığında anlam bozulmuyorsa o cümleyi çıkarabilirsin.” Yazdığım her metinde bu ilkeyi esas alırım. Bir tuğla çıktığında duvar bozulmuyorsa, tuğlayı israf etmenin manası yoktur.

Çağımız hız çağı, hızlı tüketim çağı. Metinler de bundan payını alıyor. Artık insanlar tek bir noktaya odaklanmıyor. Otobüsteyken metin okuyor, televizyon izlerken telefondan okuma yapıyor. Bir koltuğa iki karpuzun sığdırılmaya çalışıldığı bir çağdayız. Hal böyle olunca, uzun lafın kısası daha makbul bir hale geliyor. Hatta bazen lafa da gerek yok, bir “image” daha kafi gelebiliyor.

Son dönem şiirinde sözcük kullanımları rahatsızlık verici bir noktaya geldi. Şairler, bir fikri, özlü bir mısrayla anlatmak yerine karmaşık kalıplar, ilgisiz metaforlarla bir bulamaç ortaya çıkarıyor. Söyleyiş güzelliği yaratmak adına bir biri ardına bilmeceler, tekerlemeler sıralıyor. Koca bir yığından elbette bir iki güzel detay ortaya çıkıyor ancak bütüne baktığınızda bir şey göremiyorsunuz. Oysa şiir geleneğimize baktığımızda büyük şairler, şiirlerini inşa ederken hep kısa kalıpları tercih etmişlerdir. Divan şiirinden bahsetmiyorum elbette. Divan şiirinde yazılan uzun kalıplar, bugünkü nesrin göreviyle aynıdır. Bir amaç üzere yazılmışlardır. İkinci yeniye kadar gelen, şiirimizin kimliğini oluşmaya başladığı dönemlerden bahsediyorum. İkinci yeniyle birlikte amansız bir söz yarışı başlamış, sonraki kuşakların da katılımıyla 2000, 2010 garabet şiiri ortaya çıkmıştır. Çok az şair “Sehli mümteni” gibi sanatlara eğilmiştir. Günümüzde ise Yunus Emre, Necatigil, Asaf Halet gibi şairlerin yolundan yürüyeni kalmamıştır.

Sözcüğün de bir ekonomisi vardır. Yontulmalıdır, düzeltilmelidir. Hacimli olması niteliğini aynı oranda artırmaz. Tam aksine özlü ve derinlikli bir boyuta indirgemek niteliği yükseltir.