---
date: Mon Apr 9 2021 20:16:56 UTC +3 (Turkey Time)
qualitative_time: 
title: Senden gökyüzünü yere indirmeni istiyorum
previous_teaser: 
previous_first: true
---
Ali Kuşçu, 15. yüzyılda yaşamış bir gökbilimci. Babası Uluğ Bey’in sarayında çalışan bir şahincibaşı. Padişah’ın kuşlarından sorumlu. Dolayısıyla Ali Kuşçu da kuşlarla dolu bir evde büyüyor. “Kuşçu” ismi oradan geliyor.

Ali Kuşçu, bir gün kuşlar konaklasın diye sarayın çatısına bir kuş evi yapıyor. Kuş evi, Uluğ Bey’in dikkatini çekiyor ve bu vesileyle Ali Kuşçu’yu saray eğitimine alıyor. Ali Kuşçu, burada Kadızade Rumi’den ve Uluğ Bey’den fen bilimleri ve matematik üzerine eğitim alıyor. Saraydaki okulda çok kısa sürede kendini gösteriyor. Ali Kuşçu’ya yetmiyor, bir gece Kirman şehrine kaçıyor. O dönemde şehirden izinsiz ayrılmanın cezası ölümdür. Ali Kuşçu bunu göze alarak gidiyor Kirman’a. Burada “Ay Hareketlerinin Açıklanması” isminde bir kitap yazıyor ve sonrasında Uluğ Bey’e hediye ediyor. Uluğ Bey de Ali Kuşçu için bir rasathane kuruyor.

Bir zaman sonra Uluğ Bey ihanete uğrayarak öldürülüyor. Ali Kuşçu ise Bir Moğol suikastçı tarafından okla vuruluyor. Bunun üzerine ailesini de yanına alarak Tebriz’e kaçıyor. Burada Uzun Hasan, Ali Kuşçu’nun hamisidir ve onu her alanda destekliyor. Bir gün Fatih Sultan Mehmet, Uzun Hasan’ı belli bir sebepten ötürü tehdit ediyor. Uzun Hasan, Ali Kuşçu’nun İstanbul’a giderek elçilik yapmasını istiyor. Ali Kuşçu bu isteği kabul ediyor ve İstanbul’a gidiyor. Orada Fatih Sultan Mehmet’le tanışıyor. İlmiyle Fatih Sultan Mehmet’i etkiliyor ve Fatih, Ali Kuşçu’nun İstanbul’da kalmasını sağlıyor. Ona İstanbul’da Ayasofya’nın bahçesinde bir okul açıyor ve Ali Kuşçu burada öğrencilere ders veriyor. Bu süre boyunca İstanbul’da üç adet güneş saati kuruyor. Birisi Ayasofya’nın bahçesine, birisi Sultan Ahmet Meydanı’na biri de Galata Kulesine. İstanbul’un ilim hayatına katkılar sunduktan sonra 16 Aralık 1474'de hayatını kaybediyor. Kabri ise Eyüpsultan Türbesi’nin yanına defnediliyor.

Uluğ Bey’in Ali Kuşçu’ya “Senden gökyüzünü yere indirmeni istiyorum.” dediği rivayet edilir. 550 yıllık bir cümle. Bu cümleyi duyduktan sonra dilimde döndürüp döndürüp durdum. “Senden gökyüzünü yere indirmeni istiyorum.” Bu cümle aslında Türk uzaycılığının başlangıç noktasını işaret ediyor. 2021 yılı itibariyle kurulan Türkiye Uzay Ajansı’nın ilk adımları 550 yıl önce Semerkant’taki bir rasathanede atılmış oluyor.

Ali Kuşçu’nun dokuz yüzün üstünde yıldızı tespit edip yazdığı bilinir. Kristof Kolomb, bu eserden Amerika’nın keşfi sırasında istifade ettiği söylenir. Bugün dünyanın en büyük uzay gücü olan Amerika’nın keşfinde bir Türk’ün işaretlerini buluyoruz. Uzay çalışmalarında aradığımız özgüveni bu noktadan rahatlıkla bulabiliriz. Ali Kuşçu, bizlere hocası Uluğ Bey’in vesilesiyle, “gökyüzünü yere indirme” ilhamını verdi. Onun nesilleri ise bu hedefi çok çok ileriye taşımakla sorumludur.5