---
date: Tue May 22 2021 23:16:56 -0800 (Pacific Standard Time)
qualitative_time: 
title: Kudüs Ekseninde Varoluş Mücadelesi
previous_teaser: Power strips that take two hands to unplug something
previous_first: true
---
Bu varoluş mücadelesini, üç yaygın dinin hassasiyet noktası olan “Kudüs” çerçevesinde değerlendirmek istiyorum. Öncelikle yazı başlığında ifade ettiğim gibi durumun neden bir “varoluş” meselesi olduğunu açıklayarak başlayalım.

Malumunuz ki Kudüs; Müslümanlar, Hristiyanlar ve Yahudiler için çok önemli bir merkezdir. **Bu üç inanç grubunun da bu noktada değişmez, sarsılmaz ve inandıkları kitapların referanslarıyla vazgeçilmez iradesi vardır.**

Öncelikle Müslümanların ilk kıblesi olan Mescid-i Aksa’nın, Müslümanlar için Kâbe ve Mescid-i Nebevi’den sonra üçüncü kutsal mekanı kabul edilmesi sebebiyle değeri tartışılmaz bir yere sahiptir. “Harem-i Şerif” olarak adlandırılan üç mekandan biri olan Mescid-i Nebevi, Kuran-ı Kerim’in İsra/1'de ifade edildiği üzere:

> “Bir gece, kendisine bazı âyetlerimizi gösterelim diye kulunu Mescid-i Harâm’dan çevresini mübarek kıldığımız Mescid-i Aksâ’ya götüren Allah eksikliklerden münezzehtir. O, gerçekten her şeyi işitmekte ve görmektedir.” \[1\]

Miraç olarak ifade edilen bu eylemin sonucunda Hz. Muhammed, birçok noktada vukufiyet göstermiştir. Hz. Muhammed’in Miraç’a yükseldiği ve Müslümanlar için kıymetli haberlerle geldiği kabul edilir. Dolayısıyla Mescid-i Aksa ile İslam arasında ayrılmaz bir bağ vardır. **Teolojik bağlantılarının dışında tarihsel olarak da Kudüs, Müslümanlar için varoluş mücadelesinin merkezi olmuştur/olacaktır.** Geçmişte yapılan fetihler ve bugünkü hassasiyetler bunu göstermektedir.

Hristiyanlar ise Kudüs’ü dünyanın merkezi olarak kabul eder. Hz. Adem’in burada yaratıldığı ve burada öldüğü kabul edilir. Bunun dışında Hz. İsa’nın doğumundan-ölümüne kadar burada mücadele verdiği ve buradan göğe yükseldiği kabul edilir. Ayrıca Hristiyanlığın oluşumunda etkili olan olayların yaşandığı bir merkez olarak kabul edilen Kudüs’te Mesih’in tekrar dirileceğine de inanılmaktadır.\[2\]

Kudüs, Hz. İsa’nın dışında Hristiyanlığın önemli figürlerinin de izlerini taşır. Azizlerin, din büyüklerinin önemli faaliyetlerde bulunduğu Kudüs’te, Meryem’in kabri olduğuna da inanılır ve bu yönüyle Hristiyanlar için büyük önem taşır. \[3\] **Yine tarihsel olarak bakıldığında Müslüman ve Hristiyanlar için Kudüs önemli bir gerilim merkezi olmuş**, karşılıklı savaşların sonucunda bir çok kez el değiştirmiştir.

Son olarak Kudüs, Yahudilik için dinsel/tarihsel referanslardan öte varoluşsal bir önemdedir. Yahudilerin biricik vatan olarak gördüğü, din-yaşam-şehir ekseninde sembolleştirdiği bir yer olarak kabul edilir. Yahudilerin yüzlerce yıl burada yaşadığı, sonrasında kaybettiği ve son yüzyılda tekrar buraya geri dönmeleri sebebiyle Kudüs, Yahudilik için tabiri caizse dünyadaki cennettir. Diğer bir adlandırmayla vadedilmiş topraklardır. Bu sebeple büyük bir önem atfedilmektedir. Buna bağlı olarak, Kudüs’ü elde tutma noktasında mücadelenin hiçbir türlüsünden kaçınılmadığı görülmektedir.

**Tüm bu üç inanç grubunun varoluşsal bir nokta olarak kabul ettiği Kudüs şehri, bugünlerde büyük gerilimlere sahne oluyor.** İsrail’in açık bir biçimde ifade etmese de Kudüs’ü, Mescid-i Aksa’dan ve Müslümanlardan arındırmak gibi tehlikeli bir ajandası mevcut. Bu ajandaya uygun olarak, arındırma projesi için uygun zamanlar kollanmakta ve tam anlamıyla şartlar oluştuğunda Kudüs’ü nihai olarak elde edeceklerine inanmaktadırlar.

Ekonomik, politik ve askeri olarak kullanılan sert/yumuşak gücün tesiriyle birlikte Kudüs, son asırda Yahudilerin söz sahibi olduğu bir yere dönüştü. **Ancak üç büyük dinin de özel önem atfettiği bu şehrin bitmeyecek, durmayacak bir gerilime sahne olacağı geçmiş tecrübelerle sabittir.** Hele ki kitle-iletişim araçlarının son derece yaygınlaştığı bu günlerde, dünyadaki tüm Müslümanların ayrılığa düşmeden hem fikir olduğu tek bir konu olan Kudüs meselesinin kolaylıkla çözülemeyeceği de aşikardır. Bunun dışında uluslararası bir destek olmasa dahi **Filistinlilerin bu mücadeleyi büyük bir özveriyle sürdürmesi direncin boyutunu göstermektedir.**

Aslında, Müslümanlar ve Hristiyanlar arasında sürekli el değiştiren Kudüs şehrinin, son asırda Yahudilerin tahakkümüne geçmesi, bu şehrin tarihin farklı dönemlerinde tekrardan el değiştirebilme ihtimali olduğunu gösterir. **Muhakkak ki güçle kazanılan bir şey, günün birinde güçle kaybedilir.** Dolayısıyla üç büyük dinin tezlerinin çakıştığı bu şehrin daha uzun yıllar gerilimle anılacağı ortadadır.

**Kudüs’te oluşacak yeni tablo, dünyadaki 1,5 milyar Müslümanın varoluşuna saldırı teşkil ettiği gibi Müslümanların elinde bulunması da diğer dini gruplar açısından saldırı teşkil edecektir.** “İyi” ve “kötü arasındaki dünyanın varoluşundan bu yana süren, bitmek bilmeyen mücadele gibi Müslümanlık/Hristiyanlık/Yahudilik ekseninde de bitmeyecek bir mücadele olacaktır. **Dolayısıyla Kudüs’ü bugün kim elde ederse etsin, Kudüs defteri kıyamete dek kapanmayacak ve sürekli gerilim meselesi olmaya devam edecektir.**

İsrail, bugün Kudüs’teki bütün Müslümanları öldürse de Mescid-i Aksa’ya elini değdirme cüretini gösterse de **1,5 milyar Müslümanın öfkesinden; ne zamansal, ne mekânsal ne de varoluşsal anlamda kaçamayacaktır.**

Dolayısıyla kazananın olmadığı bu büyük savaşın, büyük bir ortak kabulle sonlandırılması gerekmektedir. **Kudüs meselesi yeniden ele alınmalı ve tüm dinlerin özgürce var olabileceği yeni bir statüye kavuşturulmalıdır.**

1- İsrâ Suresi, 1. [Diyanet İşleri Başkanlığı Kuran-ı Kerim](https://kuran.diyanet.gov.tr/tefsir/%C4%B0sr%C3%A2-suresi/2030/1-ayet-tefsiri) 
2- Eldar Hasanoğlu — [Hıristiyanlığa göre Kudüs](https://turkish.aawsat.com/home/article/1684441/eldar-hasano%C4%9Flu/h%C4%B1ristiyanl%C4%B1%C4%9Fa-g%C3%B6re-kud%C3%BCs) 
3- İsmail Taşpınar — [Hıristiyanların vazgeçilmez şehri: Kudüs](https://www.lacivertdergi.com/dosya/2017/06/14/hiristiyanlarin-vazgecilmez-sehri-kudus)