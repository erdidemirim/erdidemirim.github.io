---

title: Voltaire‘in Candide’ı ve İnşirah
kategori: kitap

---
Voltaire’in Candide (Candide, ou l’Optimisme) eserini, Mario Levi’nin Spotify’daki “Voltaire’in ‘Candide’inden Şeyh Galip’in ‘Hüsn-ü Aşk’ına Hakikat Arayışı” isimli potcastiyle tanıdım. Mario Levi’nin ele alış biçimi, Candide’e karşı bir dikkat uyandırdı. Çok geçmeden de okudum.

Candide, otuz kısa bölümden oluşan, küçük hacimli felsefik bir kurmacadır. Voltaire, kitaba da adını veren Candide karakterini, çeşitli ülkelere götürerek (İstanbul’da dahil) sevdiği kız olan Cunegonde’ye ulaşma yolunda yaşadıkları güçlükleri işlemektedir. Ancak metnin arkaplanı farklıdır. Görüntünün ötesinde, aslında Candide bir aşk yürüyüşünden ziyade, iç yolculuğa çıkmıştır.

Candide, Baron Thunder-ten Tronckh’un şatosunda yaşayan gözü açılmamış, saf bir karakterdir. (Candide ismi aynı zamanda Fransızca “iyimserlik, saflık” anlamına da gelir.) Bu saf karakter, hayatındaki bir takım önemli figürlerle felsefi bir yolculuğa çıkar. Bu yolculuktaki önemli bir karakter Pangloss’dur. Candide’nin şatodaki akıl hocasıdır. Aynı zamanda Leibniz felsefesini temsil eder. Candide’nin hayata bakışında büyük bir etkinliği vardır. Kitabın ilerleyen kısımlarında Pangloss’a dair bir dizi aktarımlar yapılır ve anlatının üstündeki gizli bir gölge olduğu hatırlatılır. Cunegonde ise Baron’un güzel kızıdır. Candide ile gönül ilişkisi yaşar. Başından sonuna kadar Candide’in ulaşmaya çalıştığı bir ülkü, bir hedef olarak varlığını korur. Diğer bazı yan karakterler ise: Jacques, Cacambo ve Martin’dir. Anlatı boyunca Candide’ye rehberlik, yoldaşlık ederler. Ek olarak “Yaşlı Kadın” ismindeki karakteri de anmak gerekir.

Anlatı, Candide’nin yaşadığı güç durumlar karşısındaki tutumlarını ele alır. Candide’in başına her insanı fazlasıyla sarsabilecek olaylar gelir. Yaşadığı şatodan kovulur. Prusya’da askerlik yapar, dayak yer, eziyet görür. Hollanda’da kötü karşılanır. Portekiz’de engizisyon mahkemesinde cezalandırılır, cinayete karışır. Amerika kıtasında iki maymunu öldürür, bu sebeple yerliler tarafından yenilme tehlikesi geçirir. Eldorado’da ütopik bir evrenle karşılaşır, burada edindiği büyük mal varlığını Fransa’da çaldırır. İtalya’da iktidarlarını kaybeden altı eski kralın meclisine konuk olur ve en sonunda Türkiye’ye gelir. Burada öldüğünü sandığı eski dostlarını bulur ve sevgilisi Cunegonde’ye kavuşur.

Candide metni, esasında felsefik bir metindir. 18. yüzyılın önemli aydınlanma çağı felsefecisi Voltaire’in, çağdaşı olan Leibniz’in, optimist felsefesine dair bir karşı koyuş olduğunu söyleyebiliriz. Bazen göndermeler şeklinde bazen de açıktan bir eleştiri getirilir. Leibniz’in, “Dünyadaki acıların birer zorunluluk olduğunu ve Tanrının bundan daha iyi bir dünya yaratmasının mümkün olmadığı” tezine bir karşı koyuş olarak da kabul edebiliriz.

Candide, saf iyimser ruhunu, sürekli en iyiyi bulmak için canlı tutar. Her insana acı verecek, en berbat durumlarda dahi Candide iyimserliğini elden bırakmaz. Ancak bu iyimserlik, Candide’ın işini kolaylaştırmaktan ziyade zorlaştırır. Kendisinin aksine dünya, olabildiğine kötüdür. Bu sonsuz iyimserlik, belli bir noktadan sonra okur nezdinde rahatsız edici bir etki uyandırmaya başlar. Dolayısıyla optimist felsefeye dair bir rahatsızlık hissi uyanmaya başlar.

Candide, şatodaki hayatından daha ideal bir hayata ulaşma arzusunu hep canlı tutar. Nereye giderse gitsin, en ilkel kabilelerden, en modern toplumlara kadar hep bu arayış içerisindedir. Ancak her seferinde yanılır. Kötülük hep mutlaktır. Dünyada mutlak daimi bir “iyi olmanın” mümkün olmadığı anlaşılır.

Candide, Eldorado ülkesine gider. Eldorado, refahı yüksek, herkesin ideal bir yaşam sürdüğü ütopik bir ülkedir. Yargılamalar, hapis cezaları yoktur. Her yer değerli madenlerle doludur. Altın, pırlanta, zümrüt bu ülkede kıymet taşımamaktadır. Candide, bu ütopik evrene gizli bir hayranlık duysa da burada kalmayı arzulamaz. Cunegonde’ye olan kavuşma arzusu daha kuvvetlidir. Cunegonde’in yolunda servet harcar, ölümden döner, eziyet görür, yine de pes etmez. Bu yolculuğun sonunda İstanbul’da sevdiği Cunegonde’le bir araya gelir ancak sevgilisi eskisi gibi değildir. İçerisinde her daim canlı tuttuğu heyecanı kaybeder ve onunla kurduğu birliktelik gönülsüz bir ilişkiye evrilir. Kavuşması bir mutluluk uyandırmaz. Asıl cevabın Cunegonde olmadığı anlaşılır. İlerleyen kısımlarda İstanbul’da tanıştığı bir dervişle yaptığı konuşma, yeni bir ideal ortaya çıkarır. Her şey iyiye evirilmeyecektir. İyi bir düzenin olağan şartlarda kurulabilmesi imkansızdır.

Pangloss’un İstanbul’da karşılaştığı dervişle olan diyaloğu şu şekildedir:

- Üstadım, insan gibi tuhaf bir hayvanın neden yaratıldığını sormaya geldik.
- Ne karışıyorsun? dedi derviş. Bu senin işin mi?
- Ama azizim, dedi Candide, yeryüzünde çok büyük kötülükler var.
- Ne fark eder, dedi derviş, iyilik olsun kötülük olsun? Yüce efendi Mısır’a gemi gönderdiğinde gemideki farelerin rahat olup olmadıklarına bakıyor mu?
- Peki ne yapmalı? diye sordu Pangloss.
- Susmak, dedi derviş. sf.164

Alıntıda da işlendiği üzere, varoluş karşısında ayakta kalmanın yolu susmak ve bir meşgale üretmektir. Candide dervişle yaptığı sohbetten bu tezi çıkarıyor. Yine dervişin şu düşüncesi, Candide’in içindeki “iyiye ulaşma arzusunu” söndürerek ortalama bir insan hayatını, ideal bir yapı olarak kabul ettiriyor: “Yalnızca yirmi dönüm toprağım var, diye cevap verdi Türk. Çocuklarımla birlikte ekip biçiyorum. İş bizi üç musibetten uzak tutuyor: can sıkıntısı, kötü alışkanlıklar ve ihtiyaç.” sf. 165

Bu düşünceler Candide’ı aradığı cevaba ulaştırıyor: “Bahçemizi ekip biçmemiz gerektiğini biliyorum, dedi Candide” Sonrasında, hayatında yer alan herkesi de yanına alarak son parasıyla bir çiftlik alıyor ve burada hayat kuruyor.

Derviş’in yaklaşımı bana İnşirah suresinin 7. ayetini hatırlatıyor: “فَاِذَا فَرَغْتَ فَانْصَبْۙ, Fe-iżâ feraġte fensab” mealen: “Öyleyse, bir işi bitirince diğerine koyul.”

Candide, Voltaire’in vardığı ideal sonuca göre, hayatın yaşanılabilir olabilmesi için derviş gibi bir işe koyulması gerektiği tezine varıyor. İnşirah/7'de öğütlendiği üzere, dünya hayatının acısını dindirebilmenin yolu; sürekli üretim içinde bulunmak, yeni ve faydalı işe koyulmaktır.

Candide, Voltaire, 4. Basım (2019), Alfa Yayınları
